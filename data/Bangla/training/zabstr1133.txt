এ এক অদ্ভুত আঁধারের দেশে বাস করি আমরা যে দেশে নারীশক্তি পূজিত হয় আবার নারীরাই হয়ে ওঠে আক্রমণের লক্ষ্য লাঞ্ছনা আর নিগ্রহের শিকার নবীন পরিচালিকা কঙ্কনা চক্রবর্তী সেই বৈপরীত্যের কথাই বললেন তাঁর তথ্যচিত্রে ২০১২ সালের ৯ জুলাই এক লজ্জাজনক নিগ্রহের ঘটনা ঘটেছিল উত্তর-পূর্ব ভারতের রাজ্য অসমের গুয়াহাটি শহরে জনবহুল এলাকায় এক তরুণীর শারীরিক নিগ্রহ এবং শ্লীলতাহানি করেছিল একদল লোক পথচলতি বহু লোক ভিড় করে দাঁড়িয়ে সেই হেনস্থা দেখেছিল কিন্তু কেউ নিগ্রহকারীদের বাধা দেওয়ার চেষ্টা করেনি বা পুলিশে খবর দেয়নি তীব্র সমালোচিত হওয়া এই ঘটনাই কঙ্কনা চক্রবর্তীকে তাড়িত করেছিল তার নিজের দেশে মহিলাদের অবস্থান নিয়ে একটি তথ্যচিত্র তৈরি করতে যার নাম কঙ্কনা দিয়েছেন Women Prayed and Preyed upon যে নারী পুজো পান সেই নারীই হয়ে ওঠেন বধ্য ভারতীয় সমাজের এই নির্মম বৈপরীত্য এই জটিল স্ববিরোধিতাকে ধরতে চেষ্টা করেছেন কঙ্কনা তাঁর তথ্যচিত্রে নির্জলা অনুর্বর মরুভূমির রাজ্য রাজস্থানে এমন একটি গ্রাম আছে যেখানে কোনো পরিবারে মেয়ে জন্মালে ১১১টি চারাগাছ রোপন করে সেই জন্ম উদযাপিত হয় কারণ কন্যাসন্তান জীবনের উর্বরাশক্তি আর বহমানতার প্রতীক অথচ সেই একই রাজস্থানে বহু পরিবারে কন্যাসন্তান জন্মালে আঁতুড়েই মেরে ফেলা হয় যদি না গর্ভস্থ শিশুটিকে মেরে ফেলা যায় তার আগেই তথ্যচিত্রটি চমৎকার শুরু করেছেন কঙ্কনা দুর্গাপ্রতিমার খড়ের কাঠামো বাঁধার ছবির পাশাপাশি মাতৃগর্ভে ১৮ সপ্তাহ বয়সি একটি কন্যাভ্রুণের বেড়ে ওঠার আলট্রাসোনোগ্রাফ ছবি দেখিয়ে প্রতিমার হাত পায়ের আঙুল তৈরি হয় মুখ তৈরি হয় আর মাতৃজঠরে কন্যাটিও বেড়ে ওঠে একটু একটু করে একদিন শিশুটি ভূমিষ্ঠও হয় কিন্তু যেহেতু সে মেয়ে যেহেতু সে অবাঞ্ছিত তাকে নামিয়ে দিয়ে আসা হয় রেললাইনের ধারে এবং কী নির্মম কৌতুক পরের দৃশ্যেই ঢাক-ঢোল বাজিয়ে মহাসমারোহে পুজো হয় দেবী দুর্গার মৃন্ময়ী প্রতিমার যে দেবীমূর্তি আসলে নারীশক্তির প্রতীক কঙ্কনার তথ্যচিত্রে বার বার ফিরে এসেছে নারী আরাধনার এই দৃশ্যকল্পগুলো একদিকে কুমারী পুজা চলে দারুণ ভক্তিভরে অন্যদিকে উদ্ভিন্নযৌবনা কিশোরী মেয়েটিকে টেনে নিয়ে গিয়ে দাঁড় করিয়ে দেওয়া হয় একদল পুরুষের সামনে কারা সেই পুরুষেরা হতে পারে যৌনপল্লীতে নারীদেহের সওদা করতে আসা সম্ভাব্য খদ্দের আবার এমনও হতে পারে তারা আমার আপনার বাড়িতে বিয়ের জন্যে মেয়ে দেখতে আসা হবু সম্বন্ধীরা যারা প্রশ্ন করে গান গাইতে এবং হেঁটে দেখাতে বলে বাজিয়ে দেখে নেন নারী-পণ্যটিকে গেরস্ত সন্ত্রাস বা ডোমেস্টিক ভায়োলেন্সের কথাও এসেছে কঙ্কনার ছবিতে যা কোথাও কোথাও হয়ে উঠেছে তথ্য ও নাটকীয় দৃশ্যরচনার মিশেল আধ ঘণ্টার এই ছবিকে তাই ডকু-ড্রামা বলছেন মাস কমিউনিকেশন নিয়ে পড়াশোনা করা নিউ ইয়র্ক ফিল্ম অ্যাকাডেমি থেকে অভিনয়ের পাঠ নিয়ে আসা ২৩ বছরের কঙ্কনা তবে দাম্পত্যজীবনে নির্যাতন বা বন্ধু-বান্ধবদের সঙ্গে নেশা করে হুল্লোড় করতে গিয়ে শ্লীলতাহানি হওয়ার মতো ঘটনা তুলে ধরতে কল্পিত দৃশ্য রচনা করতে হলেও কঙ্কনার ডকু-ড্রামার বাকি চরিত্রেরা উঠে এসেছে রূঢ় বাস্তব থেকে আছেন বারাসতের রিঙ্কু দাস মদ্যপ গুন্ডাদের হাত থেকে যাঁর ইজ্জত বাঁচাতে গিয়ে প্রাণ দিতে হয়েছিল ভাই রাজীব দাসকে কঙ্কনার ছবিতে রিঙ্কুর বক্তব্য বুঝিয়ে দিল মেয়েদের লাঞ্ছনার আসলে কোনো শেষ নেই রিঙ্কুর চোখের সামনে তাঁর ভাইকে খুন করেছিল গুন্ডারা কিন্তু দুবছর পরেও সেই মামলার বিচার শেষ হয়নি কারও শাস্তি হয়নি এভাবেই কঙ্কনার তথ্যচিত্রে উঠে এসেছেন অ্যাসিড হামলার শিকার এক মহিলা আর তাঁর অসহায় বাবার কথা ছবির পর্দায় তাঁর পুড়ে বিকৃত হয়ে যাওয়া মুখ আর নষ্ট হয়ে যাওয়া চোখ দেখে শিউরে উঠেছেন দর্শকরা ছবির শেষে কঙ্কনার ডাকে তাঁরাই যখন দর্শক আসন থেকে উঠে গিয়েছেন মঞ্চে দর্শকরা সমবেত করতালিতে তারিফ করেছেন বাবা আর মেয়ের সাহসিকতা আর লড়াইয়ের হ্যাঁ ৩০ মিনিটের এই তথ্যচিত্রে হতাশা নয় বরং আশার কথাই কঙ্কনা বলেছেন তাই ছবিতে এসেছে কলকাতার সোনাগাছির দুর্বার মহিলা সমিতির কথা যাদের হাত ধরে বহু মেয়ে স্বাভাবিক জীবনে ফিরে আসেন এসেছে জলন্ধরের এক প্রবীণ শিখ দম্পতির কথা যাঁরা পরিত্যক্ত কন্যাশিশুদের জন্যে নিরাপদ আশ্রয়ের ব্যবস্থা করেন আর ছবির একেবারে শুরুতে যে সদ্যোজাত শিশুকন্যা পরিত্যক্ত হয়েছিল রেললাইনের ধারে তাকে বুকে তুলে নেয় একজোড়া স্নেহশীল হাত আর গোটা তথ্যচিত্র জুড়েই প্রায় মন্ত্রের মতো উচ্চারিত হয় একটা কথা নো ওম্যান নো লাইফ নারীদের ছাড়া জীবন অর্থহীন সমাজের প্রতি এক নবীন পরিচালিকার বার্তা এটাই